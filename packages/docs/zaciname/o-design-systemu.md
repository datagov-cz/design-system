---
title: O design systému
---

Informace ke vzniku, rozvoji, podpoře a aplikování na další weby veřejné správy.

## Design systém pro digitální produkty
Design systém je scénář, podle kterého Digitální a informační agentura navrhuje a vyvíjí weby a digitální produkty. Design systém má pomoci dalším týmům rychleji vytvářet digitální produkty, které budou konzistentní napříč veřejnou správou.

### Přínosy design systému

#### Úspora nákladů
Přepoužitím vzhledu a kódu navrhnete výsledný web nebo aplikaci rychleji a ušetříte čas i peníze.

#### Konzistence
Design systém definovanými principy, pravidly a komponentami pro vytváření jednotlivých stránek
- podporuje konzistenci a soudržnost uživatelského rozhraní,
- zlepšuje uživatelský prožitek - orientace a použití je snadnější,
- zajišťuje konzistenci výstupů od jednotlivých dodavatelů,
- umožňuje rychlejší, levnější a kvalitnější vývoj nových webů a aplikací,
- poskytuje komponenty a styly, které vám usnadní vytvořit web, který splňuje požadavky zákona č. 99/2019 Sb., o přístupnosti internetových stránek a mobilních aplikací.

#### Další výhody
Jakmile jsou stanovené standardy, mohou se týmy zaměřit na úkoly s vyšší přidanou hodnotou (např. na další zlepšování webů a portálů prostřednictvím uživatelských výzkumů, testování atp.).

### Kdo s design systémem zpravidla pracuje
- Designéři – navrhují uživatelské rozhraní. Více informací [pro designéry](/zaciname/pro-designery).
- Vývojáři – vyvíjí navržené řešení. Více informací [pro vývojáře](/zaciname/for-developers).
- Úředníci – tvoří obsah a kontrolují správnost informací z faktického pohledu. Více informací v sekci [Pravidla pro tvorbu obsahu](/pravidla/pravidla-pro-tvorbu-obsahu).

### Použití design systému
V současnosti jsou principy design systému aplikovány na [těchto projektech](/vice/prehled-projektu).

**V rámci rozvoje je počítáno s aplikováním design systému i na další projekty veřejné správy.**